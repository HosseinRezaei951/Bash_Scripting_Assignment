تولید ماسک‌های ۵ و ۶ لایه برای جلوگیری از ورود آلاینده‌های هوا و عوامل بیماری‌زا به بدن
 
<strong>به گزارش ایسنا</strong> در حال حاضر پنج شرکت دانش بنیان در حوزه تولید ماسک‌های نانویی فعال هستند و محصولات خود را به بازار عرضه کرده‌اند.
آنچه که موجب شده است ماسک‌های نانویی عملکرد بهتری داشته باشند، وجود مواد نانو ساختار نظیر نانو الیاف در این ماسک‌ها است که موجب می‌شود قدرت جذب در این ماسک‌ها افزایش یابد، به طوری که ذرات بسیار ریزی حتی کمتر از ۲.۵ میکرون نیز توسط این ماسک‌ها جذب شوند.
ماسک گرید N95 این شرکت‌ها قابلیت حذف ذرات باکتری و ویروس را دارند؛ از این رو می‌توان از آنها برای جلوگیری از شیوع بیماری‌هایی نظیر آنفلوآنزا یا کرونا استفاده کرد.
یکی از این شرکت‌های دانش بنیان ماسک‌های نانویی ویژه کودکان و بزرگسالان و همچنین ماسک‌های نانویی ویژه در بخش پزشکی را تولید و به بازار عرضه کرده است. این ماسک نانویی قادر است ذرات آلاینده را حتی در مقیاس‌های نانو متری جذب کند.
همچنین یکی دیگر از شرکت‌ها ضمن بومی سازی فناوری تولید ماسک‌های نانویی، موفق شده است ماسک‌های ارتقا یافته با استفاده از نانو الیاف ویژه کودکان، ماسک نانویی صنعتی و ماسک نانویی ویژه بزرگسالان را تولید کند که با شرایط آلودگی هوای شهرهای بزرگ و ریزگردهای شهرهای جنوبی و سایر استان‌های کشور به ارتقای سلامت مردم کمک خواهد کرد.
ماسک‌های تنفسی یکی دیگر از شرکت‌ها در دو نوع مصارف عمومی و صنعتی تولید شدند. این ماسک در کلاس N99 و از قابلیت فیلتراسیون ۹۹ درصدی برخوردار است.
ماسک‌های N99 نانو الیاف، ۵ لایه این شرکت علاوه بر داشتن لایه‌های محافظتی استفاده شده در بسیاری از ماسک‌ها، دارای یک لایه نانو الیاف است. این لایه نقش حیاتی در فیلتراسیون ماسک ایفا می‌کند.
یکی دیگر از شرکت‌های تولیدکننده فیلترها و ماسک‌های نانو، ماسک‌های حاوی نانو الیاف پلیمری PAN برای افزایش کارایی جذب گرد و غبار و عوامل بیماری را عرضه کرده است.
محققان یکی از این شرکت‌ها با ظرفیت تولید روزانه ۱۰ هزار ماسک، محصولی به بازار عرضه می‌کند که به دلیل داشتن نانو الیاف می‌تواند ذرات آلاینده محیط را با کارایی بالا جذب کند. این ماسک‌ها دارای ۶ لایه است و روی آنها نانو الیاف با قطر ۲۵ تا ۵۰ نانو متر قرار دارد.
انتهای پیام
