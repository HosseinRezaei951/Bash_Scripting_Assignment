کنترل قند خون با کمک یک گوشواره!
 
<strong>به گزارش ایسنا و به نقل از نیواطلس</strong>، بررسی سطح گلوکز خون افراد مبتلا به دیابت نوع یک معمولا با سوراخ کردن مکرر انگشتان و تحلیل نتایج همراه است، اما فناوری‌هایی وجود دارند که می‌توانند این کار را با تهاجم کمتر و به شکل ساده‌تری انجام دهند.
یکی از این فناوری‌های جدید، گوشواره‌ای است که یکی از دانشجویان "دانشگاه هادرزفیلد" (University of Huddersfield) انگلستان، آن را طراحی کرده‌ است و می‌تواند سطح گلوکز خون را از طریق لاله گوش ردیابی کند. سازنده این گوشواره امیدوار است که این فناوری روزی بتواند به کودکان دیابتی کمک کند تا بهتر به مدیریت بیماری خود بپردازند.
این گوشواره موسوم به "Sense Glucose" را "تایرا کزلو" (Tyra Kozlow)، دانشجوی ۲۲ ساله‌ای ساخته که به تازگی از دانشگاه هادرزفیلد فارغ‌التحصیل شده است. او پس از سرپرستی گروهی از خانواده‌هایی که فرزندان آنها به دیابت مبتلا بودند و با چالش‌های مدیریت ایمنی شرایطی که جوانان با آنها رو به رو هستند، برخورد داشتند، تحت تاثیر قرار گرفت و سعی کرد تا جواهرات هوشمند طراحی کند.
کزلو گفت: حتی اگر ابتلا به دیابت نوع یک، به خاطر اشتباه شخص مبتلا نباشد و در ارتباط با هیچکدام از الگوهای رفتاری یا انتخاب‌های او قرار نگیرد، جوانانی که به این بیماری مبتلا می‌شوند، موضوع "استیگما" (stigma) یا برچسب خوردن را تجربه می‌کنند و امکان دارد که کنترل ضعیف‌تری روی قند خون خود داشته باشند. این موضوع می‌تواند به مشکلات جسمی بیشتری منجر شود.
ایده کزلو این است که گوشواره، لاله گوش را سوراخ کند و امواج رادیویی با فرکانس بالا را به بافت‌های اطراف بفرستد تا به بررسی سطح قند خون کمک کند. بدین ترتیب، گوشواره نیازی به نمونه‌های ثابت ندارد و می‌تواند اطلاعات مربوط به قند خون را در لحظه به واسطه یک اپلیکیشن تلفن همراه منتقل کند. این ابزار با باتری‌های قابل شارژ کار می‌کند.
<br> روش کار این گوشواره، مشابه ایده استفاده از دوربین‌ تلفن‌های همراه برای اندازه‌گیری سطح قند خون است که بر بافت تکیه دارند تا تغییرات حجم خون را مورد بررسی قرار دهند. این روش در خوک‌ها مورد بررسی قرار گرفت و نشان داد که تغییر در انتقال سیگنال، با افزایش گلوکز در ارتباط است. گروه‌های گوناگون پژوهشی، این روش را مورد بررسی قرار داده‌اند اما نتایج آن هنوز در انسان‌ها ثابت نشده است‌.
کزلو ادامه داد: من امیدوارم که این گوشواره، به نوجوانان کمک کند تا احساس کنترل بیشتری نسبت به دیابت خود داشته باشند و بیشتر نسبت به کنترل آن به ویژه هنگامی که در کنار دوستان خود هستند، دلگرم شوند زیرا آنها تنها از یک قطعه فناوری هوشمند استفاده خواهند کرد. من امیدوارم که این فناوری با سهولت بخشیدن به این کار، موضوع برچسب‌گذاری را نیز کاهش دهد و به بخشی از زندگی روزمره تبدیل شود.
<br> انتهای پیام
